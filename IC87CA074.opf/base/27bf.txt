[...]Carving Colophon, f. 135aསྭསྟི།རྒྱལ་བའི་རྒྱལ་ཚབ་རྗེ་བཙུན་མཁྱེན་བརྩེའི་གཏེར༎མཉམ་མེད་འགྲོ་བའི་མི[ག]་གཅིག་ཙོང་ཁ་པ༎དེ་ཡི་རླབས་ཆེན་སྤྱོད་པའི་རྒྱ་མཚོ་ལས༎རྨད་བྱུང་མངོན་པར་རྟོགས་པའི་ཡིད་བཞིན་ནོར༎གསུང་རབ་ཀུན་གྱི་སྙིང་པོ་ལེགས་བསྡུས་པ༎འགྲོ་བའི་རེ་སྐོང་བྱང་ཆུབ་ལམ་རིམ་འདི༎སྔོན་མེད་སྤར་དུ་ལེགས་པར་གྲུབ་པའི་ས༎རྡོ་རྗེ་གདན་མཚུངས་ལྷ་སའི་བྱང་གི་ཕྱོགས༎ཚངས་ཆེན་གནས་མཚུངས་བཀྲ་ཤིས་སྦེན་ཙ་འདིར༎སྔོན་བསགས་དཔལ་གྱིས་མཐོ་བའི་དཔོན་འདིར་བ༎ཡབ་ཡུམ་དད་པས་གཞི་རྟེན་ལེགས་པར་བསྒྲུབས༎གཞན་ཕན་ཁུར་ཁྱེར་བླ་མ་འཇམ་ཉ[ག]་གིས༎འབྱོར་ལྡན་ཀུན་ལ་དད་འབུལ་བསྐུལ་ཏེ་བརྫངས༎ལེགས་པར་སྒྲུབ་པའི་དོ་དམ་ཡོན་ཏན་འོད༎སྐྱེས་བུ་འབྲིང་གི་བདག་རྐྱེན་དགེ་བསམ་དང༎སྐྱེས་བུ་ཆུང་ངུའི་སྦྱིན་བདག་དཔོན་ནམ་ཡིན༎དམ་ཆོས་འདིའི་ཕྱིར་སྒོ་གསུམ་རེ་རེས་ཀྱང༎འཐུན་པའི་རྐྱེན་ལ་འབད་པ་གང་བགྱིས་པ༎དེ་དག་ཀུན་ཀྱང་རྒྱལ་བའི་དམ་ཆོས་ཀུན༎རྒྱལ་བའི་དགོངས་པ་ཇི་བཞིན་འཛིན་གྱུར་ཅིག༎འཐུན་རྐྱེན་སྦྱོར་བའི་སྦྱིན་བདག་ཆེན་པོ་རྣམས༎གན[ས]་སྐབས་བཞེད་དོན་ཆོས་བཞིན་འགྲུབ་པ་དང༎མཐར་ཐུག་སངས་རྒྱས་གོ་འཕང་མྱུར་ཐོབ་སྟེ༎འགྲོ་ཀུན་སངས་རྒྱས་ས་རུ་འདྲེན་པར་ཤོག༎གཞན་ཡང་རྒྱལ་བ་འོད་དཔག་མེད༎འཁོར་དང་བཅས་པ་མཐོང་བ་དང༎ཡིད་ལ་དགའ་བ་རྒྱས་བཞིན་དུ༎བདེ་བ་ཅན་དུ་སྐྱེ་བར་ཤོག༎བྱང་ཆུབ་ལམ་གྱི་རིམ་པའི་གསུང་རབ་ལ༎ལེགས་ཚོགས་ཇི་སྙེད་མཆིས་པའི་བཀྲ་ཤིས་ཤོག༎

